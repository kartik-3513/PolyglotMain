'तारक मेहता का उल्टा चश्मा' बीते कई साल से दर्शकों का मनोरंजन कर रहा है। छोटे पर्दे का यह सबसे पसंदीदा कॉमेडी शो बना हुआ है। बीते साल शो के निर्माताओं ने इसके नाम से एक कार्टून सीरीज लॉन्च किया था और इसी शो पर 'रन जेठा रन' गेम भी लॉन्च किया गया था, जिसे लोगों ने खूब प्यार दिया। वहीं, अब इस शो पर फिल्म बनने की खबर सामने आ रही है। दरअसल, इस बात का खुलासा खुद प्रोड्यूसर असित मोदी ने किया है कि वह तारक मेहता का उल्टा चश्मा यूनिवर्स बनाने की सोच रहे हैं।

दरअसल, हाल ही में दिए इंटरव्यू में असित मोदी ने कहा कि लोग शो को बहुत पसंद करते हैं। 15 साल हो गए हैं और लोग अभी भी इसे देख रहे हैं। न केवल टेलीविजन पर, बल्कि ओटीटी, यूट्यूब और अन्य प्लेटफार्म पर भी लोग शो को देख सकते हैं, इसलिए मुझे लगा कि शो के किरदारों के साथ कुछ नया करना चाहिए। आज जेठालाल, बबीता, दया बेन, सोढ़ी और शो के अन्य किरदार घर-घर में बसे हुए हैं। वह सबके परिवार के सदस्य जैसे बन चुके हैं। हमें 15 साल से ऑडियंस का प्यार मिल रहा है और इसलिए मैंने एक यूनिवर्स बनाने के बारे में सोचा है।

फिल्म बनाने के बारे में बात करते हुए असित ने कहा कि हम 'तारक मेहता' शो पर फिल्म बनाने का भी प्लान कर रहे हैं। इस पर एक फिल्म भी बनेगी, जो एक एनिमेटेड फिल्म होगी। सब कुछ किया जाएगा। हम तारक मेहता शो को एक मॉल की तरह बढ़ाना चाहते हैं, जहां पर सब कुछ होगा।

शो के नाम पर गेम लॉन्च करने के बारे में बात करते हुए असित ने कहा कि भले ही शो के नाम पर कुछ भी बने, लेकिन यह टीवी शो हमेशा मेरे लिए महत्वपूर्ण और प्रथम स्थान पर रहेगा। मैंने सोचा कि 'तारक मेहता का उल्टा चश्मा' को सिर्फ टेलीविजन शो से कुछ अधिक होना चाहिए। इसमें और भी बहुत कुछ है। टेलीविजन हमारे लिए बहुत महत्वपूर्ण है। शो टेलीविजन पर जारी रहेगा, लेकिन इसके अलावा और हम क्या कर सकते हैं। यही कारण था कि हमने गेम की शुरुआत की।

उन्होंने बताया कि एक बार मैंने सोचा लोगों को शो के सभी किरदार बहुत पसंद हैं तो इस पर गेम भी बनाते हैं। लोगों को वह भी पसंद आएगा। आजकल लोग हर समय गेम खेलते हैं। चाहे वह यात्रा पर हो या कार्यालय में या फिर किसी अन्य स्थान पर, जब भी लोग फ्री रहते हैं तो वह गेम खेलते हैं। हमारे गेम में कॉमिक एलिमेंट्स भी हैं। 'रन जेठा रन' में न केवल शो के कैरेक्टर्स हैं, बल्कि इसका म्यूजिक भी है।