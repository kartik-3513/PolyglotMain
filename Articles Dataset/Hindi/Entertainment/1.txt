ब्लॉकबस्टर फिल्म 'आरआरआर' को आज एक साल पूरा हो चुका है। बीते साल 24 मार्च को एसएस राजामौली के निर्देशन वाली फिल्म 'आरआरआर' सिनेमाघरों में रिलीज हुई थी, जिसने देश ही नहीं, बल्कि दुनियाभर में अपनी सफलता का परचम लहराया।
हाल ही में 'आरआरआर' के 'नाटू नाटू' गाने ने ऑस्कर जीतकर नया इतिहास रच दिया। अब फिल्म के एक साल पूरा होने पर राजामौली के बेटे कार्तिकेय ने 'नाटू नाटू' गाने की एक दिलचस्प कहानी साझा की है।
'आरआरआर' की रिलीज को एक साल पूरा होने के मौके पर एसएस राजामौली के बेटे कार्तिकेय राजामौली ने अपने ऑफिशियल इंस्टाग्राम पर एक पोस्ट साझा किया, जिसमें उन्होंने लंबा-चौड़ा इमोशनल नोट लिखा है। कार्तिकेय ने 'नाटू नाटू' गाने को बनाने और उसे शूट करने के पीछे के संघर्ष की कहानी को बताया और सभी कलाकार की सराहना की और उनके योगदान के बारे में बात की।

कार्तिकेय ने लिखा, 'आज का दिन बेहद भावुक कर देने वाला है। 'आरआरआर' ने रिलीज का शानदार एक साल पूरा कर लिया है। यह 365 दिनों के किसी अद्भुत उत्सव से कम नहीं है। साल 2017 की बात करें तो देश के दो मेगा फिल्म स्टार के साथ एक फिल्म बनाने के बाबा के विचार ने मुझे काफी उत्साहित कर दिया था, जिसमें कई सारे शानदार एक्शन सीक्वेंस और एक धमाकेदार डांस नंबर 'नाटू नाटू' शामिल था। बाबा ने जब फेस ऑफ सीक्वेंस और इस आइटम नंबर के लिए एक विशाल सेटअप के बारे में बताया तो वह वाकई हिला देने वाला रहा। जादुई कोरियोग्राफी और बड़े भाई तारक (एनटीआर) और चरण (रामचरण) ने सेट पर ताबड़तोड़ डांस परफॉर्मेंस से इसे शानदार बना दिया। कुल मिलाकर कहा जाए तो मुझे यह एहसास हो गया था कि यह गाना थिएटर में आग लगाने वाला है।'

कार्तिकेय ने लिखा, 'हर कोई कहता है कि 'आरआरआर' ने इतिहास रचा है। यह एक फिल्म से आगे बढ़कर हमारे करियर में घटना, युग, मील का पत्थर और गौरव बन गया है। हम इसे विनम्रता के साथ अपने दिल में रखेंगे। साथ ही अपने देश को और अधिक गौरवान्वित करने के लिए काम करेंगे।