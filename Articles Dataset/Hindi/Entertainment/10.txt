टैलेंटेड बॉलीवुड एक्टर शाहिद कपूर का डिजिटल डेब्यू बहुत चर्चा में रहा था. उनकी पहली वेब सीरीज 'फर्जी' को बहुत अच्छे रिव्यू मिले और फैन्स ने भी शो की खूब तारीफ की. राज एंड डीके के डायरेक्शन में बने 'फर्जी' में शाहिद के साथ विजय सेतुपति भी थे.

नकली नोट बनाने वाले एक प्रोफेशनल आर्टिस्ट की इस कहानी में मिडल क्लास जिंदगी के स्ट्रगल की कहानी काफी पसंद की गई.

जहां बहुत से क्रिटिक्स ने 'फर्जी' में शाहिद के काम को उनके करियर की सबसे बेहतरीन परफॉरमेंस में से एक कहा. वहीं फैन्स ने शाहिद के शो को इंडियन ओटीटी स्पेस में बने सबसे अच्छे वेब शोज में से एक बताया. मगर अब शाहिद के फैन्स के लिए एक बहुत बड़ी खबर आई है. अमेजन प्राइम की 'फर्जी' को सोशल मीडिया सबसे अच्छी सीरीज बता रहे फैन्स के पास अब बताने के लिए एक रियल रिकॉर्ड भी होगा. जी हां, शाहिद कपूर की पहली वेब सीरीज 'फर्जी' ने एक शानदार रिकॉर्ड बना लिया है. अब शाहिद का शो इंडिया का सबसे ज्यादा देखा गया वेब शो बन गया है.

'रुद्र' और 'मिर्जापुर' से भी आगे निकला 'फर्जी'
इंडिया के ओटीटी प्लेटफॉर्म पर नजर रखने वाली, ऑर्मैक्स इंडिया की एक नई रिपोर्ट कहती है कि इंडिया में सबसे ज्यादा देखे गई वेब सीरीज की लिस्ट में इस हफ्ते 'फर्जी' टॉप पर पहुंच गया है. ऐसा करते हुए शाहिद कपूर के शो ने अजय देवगन की डेब्यू वेब सीरीज 'रुद्र' और अली फजल के बेहद पॉपुलर शो 'मिर्जापुर 2' को भी पीछे छोड़ दिया. ऑर्मैक्स के डेटा के अनुसार, डिज्नी प्लस हॉटस्टार पर अजय के शो को 3 करोड़ 52 लाख दर्शक मिले थे. वहीं अमेजन प्राइम के शो 'मिर्जापुर 2' को करीब 3 करोड़ 25 लाख दर्शकों ने देखा था.

रिपोर्ट में बताया गया कि प्रोजेक्शन के हिसाब से, 'फर्जी' को लाइफटाइम में लगभग 3 करोड़ 70 लाख दर्शक देख लेंगे. दर्शकों का ये आंकड़ा, सीरीज रिलीज होने के 8 हफ्तों के अंदर कम से कम एक एपिसोड या 30 मिनट शोया फिल्म देखने वाले दर्शकों के हिसाब से जुटाया गया है. इसमें रिपीट व्यूज नहीं गिने गए हैं.


ओटीटी प्लेटफॉर्म अमेजन प्राइम के लिए ये लिस्ट सेलिब्रेशन का एक अच्छा मौका लेकर आई है. इंडिया में सबसे ज्यादा देखी गई वेब सीरीज में में से 4- फर्जी, मिर्जापुर 2, पंचायत 2 और द नाईट मैनेजर, अमेजन प्राइम की सीरीज हैं. जबकि बाकी दो- रुद्र और क्रिमिनल जस्टिस, डिज्नी प्लस हॉटस्टार पर हैं.

2023 में 'फर्जी' और 'द नाईट मैनेजर' के साथ दो कामयाब वेब सीरीज लेकर आया अमेजन प्राइम, इस साल और भी कई दमदार शोज लेकर आने वाला है. ये साल ख़त्म होने से पहले अमेजन प्राइम के आने वाले शोज में 'द फैमिली मैन 3' 'मिर्जापुर 3' 'पाताल लोक 2' और 'गुलकंद टेल्स' जैसी सीरीज को लेकर जनता में पहले से काफी एक्साइटमेंट है. ये देखना दिलचस्प होगा कि नए शोज 'फर्जी' के रिकॉर्ड को चैलेंज कर पाते हैं या नहीं.