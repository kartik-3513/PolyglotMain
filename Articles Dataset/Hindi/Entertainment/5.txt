अनुभव सिन्हा के निर्देशन वाली फिल्म 'भीड़' शुक्रवार 24 मार्च को सिनेमाघरों में रिलीज हुई थी। 'भीड़' कोरोना काल में लगे लॉकडाउन के दौरान प्रवासियों के संघर्ष की कहानी है। फिल्म की कहानी और कलाकारों के अभिनय की तारीफ हो रही है, लेकिन कमाई के मामले में पहले दिन ही बॉक्स ऑफिस पर यह अच्छा प्रदर्शन नहीं कर पाई। वहीं, अब दूसरे दिन के कलेक्शन भी सामने आ चुके हैं। चलिए जानते हैं कि टिकट खिड़की पर आज 'भीड़' ने कितनी कमाई की है।

फिल्म के कलेक्शन की बात करें तो 'भीड़' की पहले दिन की कमाई के मुकाबले दूसरे दिन उछाल देखने को मिला है। ऐसा लग रहा है, जैसे फिल्म वीकेंड पर रफ्तार पकड़ सकती है। हालांकि, दूसरे दिन भी फिल्म की बिजनेस लाखों में ही है। शुरुआती आंकड़ों के अनुसार, दूसरे दिन बॉक्स ऑफिस पर फिल्म ने 70 लाख रुपये का कलेक्शन किया है।

वहीं इस फिल्म ने पहले दिन बॉक्स ऑफिस पर 50 लाख रुपये का बिजनेस किया था। इसके साथ ही अब फिल्म का कुल कलेक्शन एक करोड़ 20 लाख हो गया है। अब उम्मीद जताई जा रही है कि रविवार को छुट्टी का दिन होने की वजह से फिल्म के कलेक्शन में सुधार देखने को मिल सकता है।

फिल्म की कहानी की बात करें तो 'भीड़' के जरिए साल 2020 में करोना काल के दौरान लगे लॉकडाउन की भयावह कहानी को पर्दे पर दर्शाया गया है। फिल्म में आम आदमी के दिल दहला देने वाले संघर्ष और खौफनाक मंजर को दिखाया गया है कि कैसे प्रवासियों को अपने घर जाने के लिए भूखे-प्यासे लाखों मील पैदल चलने को मजबूर होना पड़ा। साथ ही प्रशासन के कुप्रबंधनों को भी दर्शाया गया है।

वहीं, बात करें फिल्म के स्टार कास्ट की तो अभिनेता राजकुमार राव और भूमि पेडनेकर की दमदार अदाकारी फैंस को पसंद आ रही है। फिल्म में राजकुमार, भूमि के साथ पंकज कपूर, आशुतोष राणा, दिया मिर्जा, वीरेंद्र सक्सेना, आदित्य श्रीवास्तव, कृतिका कामरा और करण पंडित भी अहम भूमिका में हैं।