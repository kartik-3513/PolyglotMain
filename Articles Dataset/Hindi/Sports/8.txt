बेगूसराय के रेलवे लोहिया मैदान बछवाड़ा मे रविवार को विकास मंच बछवाड़ा द्वारा राज्य स्तरीय महिला फुटबॉल मैच का आयोजन किया गया। मैच में बिहार एवं झारखंड की टीम ने शिरकत किया तथा बिहार की टीम विजेता बनी।

मैच का शुभारंभ भाजपा के पूर्व राष्ट्रीय मंत्री एवं पूर्व विधान पार्षद रजनीश कुमार, जिला परिषद अध्यक्ष सुरेन्द्र पासवान एवं उपाध्यक्ष नंदलाल राय ने दोनों टीम के खिलाडियों से परिचय प्राप्त करने के बाद फुटबॉल में कीक मारकर किया। मैच में दोनों टीम ने अपना बेहतरीन प्रदर्शन प्रारंभ कर दिया और खेल का अच्छा प्रदर्शन करते हुए एक-दूसरे टीम पर दबाव बनाते रहे।

मध्यांतर के बाद बिहार टीम के खिलाड़ियों ने लगातार दो गोल कर शानदार प्रदर्शन करते हुए झारखंड के टीम पर अपना दबदबा बना लिया, वहीं अंतिम समय में झारखंड की टीम ने मात्र एक गोल किया। इसके बाद आयोजन समिति और निर्णायक मंडल द्वारा बिहार की टीम को 2-1 से विजेता घोषित किया गया। अंतिम कड़ी में मुख्य अतिथि के द्वारा विजेता एवं उपविजेता टीम को पुरस्कार प्रदान किया गया।

कार्यक्रम को संबोधित करते हुए रजनीश कुमार ने कहा कि खेल में हार जीत कोई मायने नहीं रखता है। जो टीम आज के मैच में पराजित हुए हैं, उनके सामने एक बड़ी चुनौती है। खेल में पराजित होने से और कठिन मेहनत करने की सीख मिलती है। पराजित टीम को और भी मेहनत करने की जरूरत है। मेहनत के बल पर आगे आने वाले समय में विजेता बन सकते हैं। खेल का मैदान अनुशासन की सीख दिलाती है।

उन्होंने कहा कि अल्प साधन के बावजूद भी इस तरह के खेल का आयोजन करना प्रशंसनीय है। तमाम खिलाड़ी इसी तरह मेहनत के बल पर राष्ट्रीय क्षितिज पर अपने राज्य का नाम रौशन करें। इस अवसर पर जिला पार्षद मनमोहन महतो, फिल्म अभिनेता अमिय कश्यप, बछवाड़ा भाजपा उत्तरी मंडल के अध्यक्ष सुमन कुमार चौधरी एवं अवकाश प्राप्त शिक्षक अरुण कुमार राय, सहित अन्य उपस्थित थे।