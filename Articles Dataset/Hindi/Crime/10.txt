झज्जर. हरियाणा के झज्जर जिले में अपराध की बड़ी घटना हुई है. बेरी कस्बे में कादयान खाप के प्रधान देवेंद्र उर्फ बिल्लू कादयान पर कातिलाना हमला किया गया है. अज्ञात हमलावरों ने देर शाम बेरी में देवेंद्र कादयान पर ये हमला किया.

इस हमले में देवेंद्र के अलावा दो अन्य लोग भी गम्भीर रूप से घायल हुए हैं. दो घायलों को इलाज के लिए पीजीआई रोहतक रेफर किया गया है, वहीं गम्भीर रूप से घायल देववन्दर कादयान को इलाज के लिए रोहतक के कायनोस हॉस्पिटल में भर्ती करवाया गया है. सूत्रों से मिली जानकारी के अनुसार देवेंद्र कादयान को कुछ समय पहले नीरज भवन गैंग से जुड़े बदमाश हिमांशु उर्फ भाऊ ने कुछ दिन पहले धमकी दी थी. इस सम्बंध में देवेंद्र ने पुलिस को भी शिकायत दी थी. देवेंद्र कादयान की पत्नी जिंदल देवी बेरी नगर पालिका की चेयरपर्सन है.

देर शाम अज्ञात हमलावरों ने देवेंद्र कादयान पर दनादन गोलियां बरसाई हैं. मौके पर करीब 30 से 35 राउंड फायर हुए हैं, जिनमे से देवेंद्र को तीन, महाबीर और रणजीत को एक-एक गोलियां लगी हैं. गोली से जख्मी रणजीत और महावीर की हालत फिलहाल खतरे से बाहर बताई जा रही है. पीजीआई रोहतक में उनका इलाज चल रहा है. इन दोनों घायलों के पैर में गोली लगी है, वहीं हमलावरों का मेन टारगेट देवेंद्र कादयान था. देवेंद्र के पेट और कई अन्य जगह गोलियां लगने की सूचना है. रोहतक के कायनोस अस्पताल मैं उसका इलाज चल रहा है, जहां उसकी हालत फिलहाल चिंताजनक बनी हुई है.

देवेंद्र कादयान को कुछ समय पहले नीरज बवाना गैंग से जुड़े गैंगस्टर हिमांशु उर्फ भाऊ ने धमकी दी थी, इतना ही नहीं देवेंद्र कादयान से रंगदारी भी मांगी गई थी. देवेंद्र कादयान ने इस संबंध में पुलिस को भी शिकायत की थी. हिमांशु उर्फ भाऊ गैंगस्टर रोहतक जिले के रिटोली गांव का रहने वाला है. उस पर कई आपराधिक मामले दर्ज हैं. इतना ही नहीं पुलिस ने उस पर इनाम भी घोषित कर रखा है लेकिन अभी तक गैंगस्टर भाऊ पुलिस की नजरों से बचता रहा है. पुलिस ने देवेंद्र को सुरक्षाकर्मी भी उपलब्ध करवा रखे थे. वारदात के समय देवेंद्र कादयान का सुरक्षाकर्मी माता भीमेश्वरी देवी के दर्शन के लिए मंदिर गया हुआ था, उसी दौरान हमलावरों ने देवेंद्र कादयान पर ताबड़तोड़ गोलियां बरसा दीं.

घटना की सूचना मिलते की पुलिस के आला अधिकारी मौके पर पहुंचे और मामले की जांच में जुट गए। एसपी वसीम अकरम ने स्वयं घटना स्थल का जायजा लिया, इतना ही नहीं घायलों से भी मुलाकात की है. झज्जर जिले के सभी नाकों पर अलर्ट जारी किया गया है. रोहतक और झज्जर की विभिन्न पुलिस टीमें हमलावरों की गिरफ्तारी में जुट गई हैं. स्पेशल टास्क फोर्स के अधिकारी भी मौके पर मौजूद हैं लेकिन हमलावर अभी भी पुलिस गिरफ्त से बाहर बताए जा रहे हैं.