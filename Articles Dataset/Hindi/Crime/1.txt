खालिस्तान समर्थक अमृतपाल सिंह के एक और करीबी साथी को पंजाब पुलिस ने इंदौर मध्य प्रदेश से गिरफ्तार किया है। आरोपी की पहचान मजीठा के गांव मरड़ी कलां निवासी सुखप्रीत सिंह के रूप में हुई है।

उसकी गिरफ्तारी अजनाला थाने पर हुए हमले के मामले में डाली गई। पुलिस ने आरोपी का रिमांड लेने के लिए कई तक अदालत में दिए।

लंबी बहस के बाद अदालत ने आरोपी को 29 तक रिमांड पर भेजा है। जबकि जम्मू से अमृतपाल सिंह के मार्गदर्शक पपलप्रीत सिंह के करीबी दपंती अमरीक सिंह और परमजीत कौर निवासी आरएसपुरा को हिरासत में लेकर पंजाब पुलिस को सौंपा है। इसके अलावा पंजाब पुलिस का सर्च ऑपरेशन लगातार जारी है। वहीं अजनाला थाने पर हमले के मामले में रिमांड पर चल रहे दस आरोपियों को कोर्ट ने न्यायिक हिरासत में भेज दिया है।

शनिवार को कड़ी सुरक्षा में सुखप्रीत सिंह को अजनाला पुलिस ने अदालत में पेश किया। इस दौरान अदालत में आरोपी का रिमांड लेने के लिए पुलिस की तरफ से तर्क दिया गया कि यह अमृतपाल सिंह का करीबी है। वह उसके साथ साये की तरह रहता था। हमें पूरा यकीन है कि उसकी गाड़ियों की फंडिंग से लेकर हथियारों तक के बारे में इसे सारी जानकारी है। वहीं, पुलिस ने कहा कि इससे गहराई से पूछताछ की जाती है तो कई और राज खुल सकते हैं। हालांकि सुखप्रीत सिंह की तरफ से पेश हुए वकील ने इस चीज का विरोध किया।

उनका कहना था कि पहले गिरफ्तार किए गए आरोपियों से इसी आधार पर रिमांड लिया गया था। हालांकि अदालत ने सभी दलीलों को सुनने के बाद आरोपी को 29 मार्च तक रिमांड पर भेज दिया। अजनाला थाने पर हमले की एफआईआर अदालत में जमा करवा दी है। जबकि इसी मामले में प्रोडक्शन वारंट पर गिरफ्तार किए गए अमृतपाल सिंह के 10 अन्य साथियों को शनिवार को अजनाला की अदालत ने न्यायिक हिरासत में भेज दिया है। 23 फरवरी को अजनाला थाने पर हमला करने के आरोपों में पुलिस ने अमृतपाल सिंह समेत कई लोगों पर केस दर्ज किया था।