पटियाला के थाना पातड़ां के अधीन पड़ते गांव खानेवाल के बस स्टैंड के नजदीक बिना नंबर वाली वरना कार सवारों ने एक मोटरसाइकिल सवार युवक पर तेजधार हथियारों से वार कर अंगूठा काट डाला।

बाद में अपराधी उसे जान से मारने की धमकियां देते हुए मौके से भाग निकला। घायल युवक को स्थानीय अस्पताल ले जाया गया, जहां से उसे पीजीआई चंडीगढ़ के लिए भेज दिया गया है। पुलिस ने मामले में पीड़ित के बयान पर 3 युवकों को नामजद करने के अलावा तीन अज्ञात के विरुद्ध विभिन्न धाराओं में मामला दर्ज कर लिया है। लेकिन अभी किसी की गिरफ्तारी नहीं हो सकी है।

पुलिस के मुताबिकका इस बारें में कहना है कि गुरविंदर गिर (25) निवासी गांव कलरभैणी अपने दोस्त सनी सिंह के साथ मोटरसाइकिल पर सवार होकर गांव खानेवाल के बस स्टैंड के पास से जा रहा था। इसी दौरान बिना नंबर वाली वरना कार में सवार होकर आए कुछ लोगों ने मोटरसाइकिल के आगे कार को लगाकर उन्हें रोका। इसी दौरान तेजधार हथियारों से लैस आरोपी अमनदीप सिंह निवासी गांव कलरभैणी, प्रेम सिंह निवासी दियोगढ़, अंग्रेज सिंह निवासी हरियाऊ खुर्द और तीन अज्ञात कार से उतरे और इन्होंने गुरविंदर गिर पर अटैक कर दिया है। आरोपियों ने गुरविंदर गिर के साथ मारपीट के उपरांत किरपान से उसके दाएं हाथ का अंगूठा काट डाला और फिर उसे जान से मारने का धमकियां देते मौके से भाग निकले। बुरी तरह से घायल गुरविंदर गिर को स्थानीय हॉस्पिटल पहुंचाया गया।

बता दें कि पातड़ां में पैसों के लेन देन को लेकर एक व्यक्ति को घेर कर मारपीट करने व उसकी गाड़ी की तोड़-फोड़ की वारदात को भी अंजाम दिया गया। पुलिस ने पीडित के बयान पर तीन को नामजद करने के अलावा तीन अज्ञात के विरुद्ध भी केस दर्ज कर लिया है। फिलहाल आरोपी पुलिस पकड़ से बाहर हैं।