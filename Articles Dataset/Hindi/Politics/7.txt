कांग्रेस के लिए अवसर है कि वह BJP के खिलाफ एंटी इनकंबेंसी का फायदा उठाए. 'कट मनी सरकार' के रूप में BJP पर हमला करने की रणनीति कांग्रेस ने बना रखी है. येदियुरप्पा को मुख्यमंत्री हटा दिए जाने के बाद लिंगायत समुदाय पर कांग्रेस डोरे डाल रही है.
वहीं वोक्कालिगा समुदाय के वोटों को आकर्षित करने के लिए कांग्रेस नेता D शिवकुमार पूरी मशक्कत कर रहे हैं. पूर्व मुख्यमंत्री सिद्धारमैया भी सोशल इंजीनियरिंग के मास्टर माने जाते हैं.
2024 के आम चुनाव को देखते हुए कर्नाटक का महत्व BJP के लिए बहुत ज्यादा है. जीत BJP का मनोबल इतना ऊंचा कर देगी कि 2023 में अन्य विधानसभा चुनावों में कांग्रेस पर भारी पड़ जाएगी. वहीं अगर नतीजे उल्टे रहे तो कांग्रेस मध्यप्रदेश, छत्तीसगढ़ और राजस्थान में BJP को नाकों चने चबवा सकती है.
अगर ऐसा हुआ तो 2024 से पहले कांग्रेस में नयी जान फुंक जाएगी. यही वजह है कि कर्नाटक में BJP विधानसभा चुनाव में ही इतनी मेहनत कर लेना चाहती है ताकि चुनाव बाद किसी ऑपरेशन लोटस की जरूरत ही ना रह जाए.
त्रिकोणीय संघर्ष BJP के लिए फायदेमंद
कर्नाटक ऐसा प्रदेश है जहां BJP 36.22% वोट पाकर ही सत्ता में है. कांग्रेस और JDS की सम्मिलित ताकत सीटों में भले कम हो गयी हो लेकिन बीते विधानसभा चुनाव में करीब 57% है. BJP के लिए एंटी इनकंबेंसी के बीच अपनी ताकत बढ़ाना आसान नहीं है और यह तय है कि अगर वोट नहीं बढ़े तो इसका असर सीटों पर भी पड़ेगा.
BJP के लिए यह बात जरूर महत्वपूर्ण है कि विपक्ष के जिन विधायकों को इस्तीफे दिलाकर उसने सत्ता हासिल की थी, उन्हें दोबारा टिकट देकर चुनाव जिताने में वह मोटे तौर पर कामयाब रही थी. मगर, दोबारा क्या वह ऐसा कर पाएगी?- यह बड़ा सवाल है.
मगर, इतना जरूर है कि त्रिकोणीय संघर्ष के कारण BJP के लिए सत्ता तक पहुंचने का मौका बनता है और वह इस मौके को भुनाने में भी कामयाब रहती है.
भ्रष्टाचार के आरोपों के बीच चुनाव लड़ रही BJP अगर सत्ता में वापसी नहीं कर पाती है तो देशभर में भ्रष्टाचार का मुद्दा BJP के खिलाफ हथियार के तौर पर इस्तेमाल हो सकता है. यह खतरा बड़ा इसलिए है क्योंकि कांग्रेस राष्ट्रीय स्तर पर लगातार भ्रष्टाचार के मुद्दे को BJP के खिलाफ खड़ा करने की कोशिश करती रही है लेकिन सफल नहीं हो सकी है.
जाहिर है कि कर्नाटक विधानसभा चुनाव के नतीजे बीजेपी और कांग्रेस दोनों के लिए समान रूप से महत्वपूर्ण और प्रतिष्ठा का विषय बन चुके हैं.
