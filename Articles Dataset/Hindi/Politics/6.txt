देश की सियासत में कर्नाटक 'इज्जत का सवाल' बन चुका है. 2018 में येदियुरप्पा ने सरकार तो बना ली थी लेकिन विश्वासमत हासिल करने से पहले ही उन्हें इस्तीफा देना पड़ा था. कांग्रेस और JDS ने मिलकर सरकार तो बना ली और कुमारस्वामी मुख्यमंत्री भी बन गये, लेकिन ऑपरेशन लोटस ने खेल कर दिया था और येदियुरप्पा के नेतृत्व में BJP सरकार ने वापसी की थी.
इस तरह सत्ता में वापसी का मौका दोनों कुनबों को है.
BJP भी सत्ता में वापसी की उम्मीद कर रही है वहीं कांग्रेस अपने दम पर सत्ता में वापसी का प्रयासरत है. JDS को भी भरोसा है कि एक बार फिर वह कुमारस्वामी को मुख्यमंत्री बनाने में कामयाब हो सकते हैं.
BJP के लिए दक्षिण में पहली बार कमल कर्नाटक में ही खिला था. आज भी दक्षिण भारत में BJP की मौजूदगी का परचम कर्नाटक में लहरा रहा है. हिन्दुत्व कार्ड BJP को प्रतिफल देता रहा है. इसके बावजूद समुदाय की सियासत कर्नाटक में हावी है.
लिंगायत समुदाय, वोक्कालिगा समुदाय और नाथ समुदाय कर्नाटक की सियासत में अहम भूमिका निभाते हैं. लिहाजा समुदायों को साधने के लिए योगी आदित्यनाथ से लेकर येदियुरप्पा और SS कृष्णा तक को BJP आजमाती आयी है और ताजा चुनाव में भी यह कोशिश दोहरायी जाती दिख रही है.
क्षेत्रवार त्रिकोणीय संघर्ष
क्षेत्रवार देखें तो कर्नाटक को छह हिस्सों में बांट सकते हैं. BJP की मजबूत पकड़ वाले क्षेत्र हैं तटीय कर्नाटक और सेंट्रल कर्नाटक जहां BJP को क्रमश: 19 में से 16 और 27 में से 21 सीटें मिली थीं. मुंबई कर्नाटक में भी BJP का प्रदर्शन अच्छा रहा था जहां उसे 44 में से 26 सीटें मिली थीं.
कांग्रेस के लिए हैदराबाद कर्नाटक और बेंगलुरू बेहतरीन प्रदर्शन वाले इलाके हैं जहां कांग्रेस को 40 में 21 और 28 में 13 सीटें मिली थीं. ओल्ड मैसूर में भी कांग्रेस त्रिकोणीय संघर्ष में दूसरे नंबर पर थी. यहां 66 में से 30 सीटें JDS और 20 सीटें कांग्रेस ने जीती थीं. BJP को 15 सीटें मिली थीं.
कर्नाटक में कांग्रेस और JDS अलग-अलग लड़ रहे हैं और चुनावी रणनीति के हिसाब से यही मुफीद है. हालांकि यह भी सच है कि चुनाव बाद दोनों दल साथ आ सकते हैं. त्रिशंकु विधानसभा होने पर JDS की स्थिति मजबूत हो जाती है क्योंकि कांग्रेस और BJP में से एक को वह समर्थन देने के लिए राजी कर सकता है.
हालांकि पूर्व प्रधानमंत्री HD देवगौड़ा BJP को प्राथमिकता नहीं देते और उनकी प्राथमिकता कांग्रेस के समर्थन से कुमारस्वामी को मुख्यमंत्री बनाने की रहती है.
JDS की ताकत ओल्ड मैसूर है. वोक्कालिगा समुदाय पर पार्टी की मजबूत पकड़ है. इसके साथ ही किसानों के बीच भी पार्टी लोकप्रिय है. इसका लाभ उसे एक बार फिर मिलेगा.
