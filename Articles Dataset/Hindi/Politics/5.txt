पूर्व सांसद और माफिया अतीक अहमद को उमेश पाल अपहरण मामले में आजीवन कारावास की सजा सुनाई गई है। अतीक अहमद को मिली इस सजा के बाद दिवंगत उमेश पाल की मां और पत्नी ने मीडिया के सामने अपनी बात रखी है।

बता दें कि, बसपा विधायक राजु पाल हत्याकांड के मुख्य गवाह उमेश पाल की 24 फरवरी को प्रयागराज में ही हत्या कर दी गई थी। इस हत्या का इल्जाम भी माफिया अतीक अहमद पर ही है। इस मामले में अब तक 2 बदमाशों को पुलिस एनकाउंटर में मार चुकी है। इस बीच उमेश पाल की मां ने कोर्ट के फैसले के बाद मीडिया से बात करते हुए कहा कि अतीक को फांसी की सजा होनी चाहिए।

दलित समुदाय से आने वाले उमेश पाल की मां शांति देवी ने कहा की, '18 वर्ष पूर्व मेरे बेटे को अगवा किया गया था। वह योद्धा था। मुझे कोर्ट पर पूरा भरोसा है। अतीक अहमद को मेरे बेटे की किडनैपिंग के मामले में आजीवन कारावास की सजा हुई है, लेकिन हत्या के मामले में फांसी की सजा मिलनी चाहिए। मुझे यूपी के सीएम योगी आदित्यनाथ पर पूरा भरोसा है।' उन्होंने कहा कि फिलहाल हम इस फैसले से संतुष्ट हैं। उमेश पाल की पत्नी ने भी मीडिया से बात की। उन्होंने कहा कि हम चाहते हैं कि अतीक अहमद को मेरे पति की हत्या में मौत की सजा मिले। हम इंसाफ चाहते हैं और सीएम योगी आदित्यनाथ से सहायता की मांग करते हैं।

उन्होंने कहा कि अगर अतीक अहमद और उसके भाई जिंदा रहे तो फिर वे हमारे लिए मुसीबत बने रहेंगे। वहीं, अतीक अहमद की सजा पर वकीलों ने भी खुशी प्रकट की है। प्रयागराज की एमपी-एमएलए कोर्ट के बाहर खड़े वकीलों ने अतीक की सजा पर खुशी तो जताई, मगर साथ ही कहा कि इसे फांसी की सजा मिलती तो बेहतर होता। कई MLA तो मौके पर जूते लिए भी खड़े थे और उन्होंने कहा कि हम अतीक को जूतों की माला पहनाना चाहते हैं। इस मामले में उमेश पाल के परिवार वालों और कई वकीलों ने अतीक अहमद के भाई अरशद को बरी किए जाने पर निराशा भी जाहिर की है।