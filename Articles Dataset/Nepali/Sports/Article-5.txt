रोनाल्डो र ह्यारी केनको कीर्तिमान

पोर्चुगिज स्टार क्रिस्टियानो रोनाल्डो र इङ्ल्यान्डका ह्यारी केनका लागि युरोपियन च्याम्पियनसिप २०२४ को छनोेटअन्तर्गत बिहीबार कीर्तिमानी रात रह्यो।  

अन्तर्राष्ट्रिय फुटबलमा यसअघि नै सर्वाधिक गोल गर्ने पुरुष खेलाडी बनिसकेका ३८ वर्षे रोनाल्डो बिहीबार राति धेरै खेल (सर्वाधिक १९७) खेल्ने फुटबलर पनि भए। रोनाल्डोको दुई गोल प्रेरणामा पोर्चुगलले लिच्टेन्स्टाइनविरुद्ध ४–० को फराफिलो जित निकाल्यो। रियाल मड्रिड र म्यानचेस्टर सिटीका पूर्वखेलाडी रोनाल्डोले पहिलो गोल पेनाल्टी र अर्को गोल फ्रिकिकमार्फत दोस्रो हाफमा गरेका थिए। दुई गोलसँगै रोनाल्डोले अन्तर्राष्ट्रिय गोलसंख्या १ सय २० पु¥याए।  

यता, इङ्ल्यान्डका ह्यारी केनले पनि इटालीविरुद्ध पेनाल्टीमार्फत गोल गर्दै देशका लागि सर्वाधिक गोलकर्ताको सूचीमा वायन रोनीलाई पछि पारे। यो गोलसँगै उनले ५४औं अन्तर्राष्ट्रिय गोल पूरा गर्दै रोनीलाई पछि पारेका हुन्। पहिलो हाफमा केनकै पेनाल्टी प्रेरणामा इङ्ल्यान्डले इटालीमाथि २–१ को जित निकाल्यो। यो जर्मनीमा हुने युरो कप २०२४ का लागि छनोट खेल हो। कतार विश्वकप सम्पन्न भएको तीन महिनापछि अन्तर्राष्ट्रय फुटबल पनि सुरु भएको हो।

इटालीविरुद्ध जित निकाल्दै इङ्ल्यान्डले युरो २०२० को फाइनलमा बेहोरेको हारको बदला पनि लियो। पहिलो हाफमा डिक्लेन राइस र केनले गरेको गोल नै इङ्ल्यान्डको जितका लागि पर्याप्त भयो। पेनाल्टी क्षेत्रमा इटालीका डिफेन्डर जिओभानी डी लोरेन्जोले ह्यान्डबल गरेपछि भिएआरमार्फत खेलका रेफ्रीले इङ्ल्यान्डलाई पेनाल्टी अवसर दिए। जहाँ केनले सहजै गोल गरे। गत वर्षको विश्वकप क्वार्टरफाइनलमा केनले पेनाल्टी अवसर गुमाउँदा इङ्ल्यान्ड फ्रान्ससँग २–१ ले स्तब्ध भएको थियो। तर, यस पटक पनि उनले अवसर खेर फालेनन्।  

अर्जेन्टिनामा जन्मिएका माटियो रेटेगुईले इटालीका लागि गोल फर्काए पनि आफ्नो टोलीको हार टार्न सकेनन्। खेलको ८०औं मिनेटका इङ्ल्यान्डका लुक स दोहोरो पहेँलो कार्ड सामना गर्दै मैदानबाट बाहिरिए।

लुकले ५४ सेकेन्डको अन्तरमा दोहोरो पहेंलो कार्ड पाएका हुन्। यद्यपि, घरेलु टोली इटालीले त्यसको फाइदा लिन सकेन। पछिल्ला दुई विश्वकपमा लगातार छनोट हुन असफल इटालीलाई यो हारले अर्को धक्का लागेको छ। पाँच टोली रहेको यो समूह ‘सी’ को अर्को खेलमा नर्थ म्यासेडोनियाले माल्टामाथि २–१ को जित निकाल्यो।