दुग्ध पदार्थमा संस्थाअनुसार फरक मूल्य, खुद्रामा पनि उस्तै

दूधको खुद्रा मूल्यमा मनलाग्दी गरेका डेरी उद्योगीले दुग्ध पदार्थको भाउ पनि मनोमानी किसिमले बढाएका छन्। गत फागुन १९ को मन्त्रिपरिषद् बैठकले ४ प्रतिशत फ्याट र ८ प्रतिशत एसएनएफका आधारमा किसानले पाउने मूल्यमा थप ८ रुपैयाँ ८६ पैसा बढाउने निर्णय गरेपछि डेरीहरूको अराजकता देखिएको छ। दूधको खुद्रा मूल्य प्रतिलिटर १६ रुपैयाँसम्म बढाएका उनीहरूले दुग्ध पदार्थमा प्रतिकिलो २ सय ६० रुपैयाँसम्म भाउ वृद्धि गरेका छन्।

निजी डेरीहरूले फागुन २६ देखि नै स्ट्यान्डर्ड दूधमा प्रतिलिटर १४ रुपैयाँ बढाएका थिए। फागुन २७ देखि दुग्ध पदार्थमा प्रतिलिटर/किलो २ सय रुपैयाँसम्म भाउ बढाएका छन्। सरकारी स्वामित्वको दुग्ध विकास संस्थान (डीडीसी) ले चैत २ देखि प्याकेटमा प्रतिलिटर ११ देखि १६ रुपैयाँ मूल्य बढाएको छ। चैत ९ बाट लागू हुने गरी दुग्ध पदार्थमा प्रतिकिलो २ सय ६० रुपैयाँसम्म बढाएको छ। डीडीसी, नेपाल डेरी उद्योग संघ र नेपाल डेरी एसोसिएसनले लिइरहेको मूल्य पनि फरक फरक छ, जसले गर्दा उपभोक्ता ठगिएको अधिकारकर्मी बताउँछन्।

‘दुग्ध क्षेत्रमा अराजकता बढ्यो, बिचौलियाको मिलेमतोमा दूधको मूल्य बढ्यो। खुद्रामा पनि त्यस्तै ठगी भएको छ, विडम्बना, सरकारी निकायको रहस्यमय मौनता छ,’ उपभोक्ता हित संरक्षण मञ्चका अध्यक्ष ज्योति बानियाँले भने, ‘दूधको मूल्यसँगै दुग्ध पदार्थको भाउ पनि मनोमानी बढाइयो। तर अनुगमन गर्ने निकाय मस्त सुतेर बसेको छ।’ डेरी उद्योगीहरूले आफूखुसी मूल्य बढाउँदा राज्य चुप लागेर बस्नु भनेकै चलखेलको आशंका भएको उनको भनाइ छ।

‘बजार मूल्य हेर्ने निकाय वाणिज्य, आपूर्ति तथा उपभोक्ता संरक्षण विभाग हो। तर उसले बेवास्ता गरेको छ,’ उनले भने, ‘अहिले मूल्यको मात्रै बहस चलेको छ। गुणस्तरकै कुरा गर्ने हो भने सबै उद्योगमा समस्या छ। गुणस्तरको अनुगमन गर्ने खाद्य प्रविधि तथा गुण नियन्त्रण विभागको अवस्था पनि उस्तै छ। ऊ बजारका समस्या नदेखेझैं गरी बसिरहेको छ।’

दूधको खरिद मूल्य प्रतिलिटर १६ प्रतिशतसम्म बढ्दा दुग्ध पदार्थमा १० देखि १५ प्रतिशतसम्म भाउ वृद्धि भएको डीडीसीका महाप्रबन्धक सञ्जीव झाले जनाए। सोही अनुपातमा अन्य वस्तुको मूल्य समायोजन गरिएको उनको दाबी छ। ‘दही, पनिर, चिज, आइसक्रिम, मिठाईको मूल्य बढे पनि घिउ र बटरको वृद्धि गरेका छैनौं,’ उनले भने। डीडीसीका अनुसार आधा लिटर प्याकेट दहीको मूल्य १० रुपैयाँ बढेर ८५ रुपैयाँ कायम भएको छ। डब्बाको दही प्रतिलिटर २० रुपैयाँ बढाएर १९० पुर्‍याइएको छ।

आधा किलो पनिरको मूल्य प्रतिप्याकेट ७० रुपैयाँ बढेर ५ सय पुगेको छ। कञ्चन चिजको मूल्य प्रतिकिलो २ सय २० रुपैयाँ बढाएर १ हजार ६ सय पुर्‍याइएको छ। याक चिजको मूल्य प्रतिकिलो २ सय ६० रुपैयाँ बढाएर १ हजार ८ सय ८० पुर्‍याइएको छ। २ सय मिलिलिटर बोतलमा पाइने स्वादअनुसारको दूधको मूल्य १० बढेर ७५ रुपैयाँ पुगेको छ।

डीडीसीले आइसक्रिमको मूल्य ६५ रुपैयाँ बढाएर प्रतिबट्टा ४ सय ५५ रुपैयाँ पुर्‍याएको छ। घिउको मूल्य भने हाललाई यथावत् राखिएको जनाएको छ। डेरी उद्योग संघले पनि दुग्ध पदार्थको मूल्य आफूखुसी तोकेको छ। संघले १ लिटर डब्बाको दहीमा २५ रुपैयाँ बढाएर १ सय ९०, आधा लिटरमा १० रुपैयाँ बढाएर १ सय, प्याकेट दहीमा १० रुपैयाँ बढाएर ८५ र सादा दहीमा २० रुपैयाँ बढाएर १ सय ३० रुपैयाँ पुर्‍याइएको छ।

एक किलो पनिरमा १ सय ४० रुपैयाँ बढाएर ८ सय ४०, एक किलो बटरमा १ सय ५० रुपैयाँ बढाएर १ हजार, खारेको घिउमा २ सय रुपैयाँ बढाएर १ हजार ३ सय पुर्‍याइएको छ। संघका अध्यक्ष राजकुमार दाहालले पनि दूधको मूल्यवृद्धिअनुसार अन्य उत्पादनको मूल्य बढाइएको दाबी गरे। ‘मूल्य पारदर्शी नै छ। दूधको लागत, ढुवानी, प्याकेजिङलगायत सबै खर्च सोही अनुपातमा समायोजन भएको छ,’ उनले भने।

डेरी एसोसिएसनले पनि पनि डब्बा दहीमा प्रतिलिटर ३० रुपैयाँ बढाएर २ सय, सादा दहीमा २५ रुपैयाँ बढाएर १ सय ५०, गुलियो दहीमा ३० रुपैयाँ बढाएर १ सय ६०, पनिरमा प्रतिकिलो २ सय रुपैयाँ बढाएर ९ सय ५० पुर्‍याइएको छ। डेरी उद्योगीहरूले मूल्य बढाएपछि खुद्रा पसलले पनि मनोमानी असुल्ने गरेका छन्। तर अनुगमनमा नियामक निकायले ध्यान दिन सकेको छैन।