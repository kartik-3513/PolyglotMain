आर्थिक काममा सक्रिय जनसंख्या १ करोड ५६ लाख ८९ हजार

१० वर्षभन्दा माथिका उमेर संख्यामा ६५.५ प्रतिशत जनसंख्या आर्थिक रुपमा सक्रिय रहेको पाइएको छ । नेपालको जनगणना २०७८ को  प्रतिवेदनअनुसार कुल १ करोड ५६ लाख ८९ हजार ७७७ जना आर्थिक रुपले सक्रिय रहेको पाइएको हो । त्यस्तै १० वर्षमाथि पनि अरु ३४.३ प्रतिशत जनसंख्या भने आर्थिक रुपमा निष्क्रिय रहेको पाइएको छ ।

वृद्धअवस्था, पढाई, शारीरिक अस्वस्थता वा अन्य परिस्थितिका कारण ८२ लाख ११ हजार १२ जनाले कुनै पनि आर्थिक काम गर्दैनन् । आर्थिक काम नगरेका व्यक्तिहरुमध्ये सबैभन्दा धेरै ४६.९ प्रतिशतले विद्यार्थी भएका कारणले आर्थिक काम नगरेको प्रतिवदेनमा उल्लेख छ । त्यसपछि अन्य कारणहरुमा क्रमशः घरधन्दा २१.९ प्रतिशत, बृद्ध अवस्था ११.० प्रतिशत, पारिवारिक हेरचाह ७.५ प्रतिशत, अन्यमा ७.४ प्रतिशत, अशक्त/बिरामी २.५ प्रतिशत, पेन्सन/आयस्ता २.२ प्रतिशत र सामाजिक कार्य/स्वयंसेवा ०.३ प्रतिशत रहेको छ ।

आर्थिक काम नगर्ने यो संख्यालाई आर्थिक रुपमा सक्रिय परिवारका अन्य सदस्य वा राज्यले पालनपोषण गर्नुपर्दछ । आर्थिक रुपमा सक्रिय जनसंख्यामध्ये पनि १ करोड १० लाख ३८ हजार १०५ जनाले रोजगार गरिरहेको तथ्यांक छ । आर्थिक रुपमा काम गरेका जनसंख्यामध्ये कृषि, वन र माछापालन कार्यका दक्ष कामदार ५०. १ प्रतिशत रहेको तथ्यांक छ । सामान्य वा प्राथमिक पेशाका कामदार २३ प्रतिशत, सेवा तथा वस्तु बिक्री गर्ने कामदारहरु ५.८ प्रतिशत, शिल्पकला तथा कालिगढसाग सम्बन्धित कामदार ५.६ र व्यवस्थापकहरु ५.१ प्रतिशत छन् ।