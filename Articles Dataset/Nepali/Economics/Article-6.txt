पर्यटकीय क्षेत्रमा बढ्दै विदेशी

अघिल्लो आर्थिक वर्षमा चितवन राष्ट्रिय निकुञ्ज घुम्ने १ लाख ९० हजार ४ सय ५८, चालु आर्थिक वर्षको फागुनसम्म १ लाख ९१ हजार ८ सय ८३ पर्यटक, बर्दिया निकुञ्जमा गत आर्थिक वर्षमा ८ हजार ७ सय १९, चालु आर्थिक वर्षको फागुन मसान्तसम्म १४ हजार २ सय ७२ पर्यटक

कोरोना महामारी मन्थर हुँदै जाँदा चितवन राष्ट्रिय निकुञ्ज घुम्न विदेशी नआए पनि स्वदेशी पर्यटक रोकिएनन्। पछिल्ला दिनमा विदेशी पर्यटक पनि चितवन निकुञ्ज घुम्न आउने क्रम बढेको छ। चालु आर्थिक वर्षको फागुनसम्म १ लाख ९१ हजार ८ सय ८३ जनाले निकुञ्ज घुमेको सूचना अधिकारी गणेशप्रसाद तिवारीले बताए।

अघिल्लो आर्थिक वर्षको १२ महिनामा १ लाख ९० हजार ४ सय ५८ जनाले निकुञ्ज घुमेका थिए। आर्थिक वर्ष सकिन चार महिना बाँकी रहँदा नै पर्यटकको संख्या अघिल्लो वर्षको भन्दा धेरै भइसकेको छ। चैत लागेपछि पर्यटकको संख्या झनै बढ्ने भएकाले पर्यटन व्यवसायी आशावादी छन्। दुर्लभ वन्यजन्तु एकसिँगे गैंडा, पाटे बाघलगायत वन्यजीव हेर्न रुचाउने पर्यटकका लागि चितवन मुख्य गन्तव्य हो।

स्वदेशी पर्यटकको संख्या उल्लेख्य बढे पनि विदेशीको संख्या बिस्तारै सुधार हुँदै गएको छ। गत आर्थिक वर्षमा निकुञ्ज घुम्नेमध्ये सार्कबाहेकका विदेशी पर्यटक १४ हजार ८ सय ८ जना थिए। यस वर्ष हालसम्म सार्क मुलुकबाहेकका ३२ हजार विदेशीले निकुञ्ज घुमेको तिवारीले जनाए। चितवन निकुञ्ज घुम्न वर्षमा सवा लाख हाराहारीमा विदेशी आउने गरेको निकुञ्जको तथ्यांक छ। हालै चीनले आफ्ना नागरिकले घुम्न सक्ने देशभित्र नेपाल पनि समावेश गरेका कारण आउँदा दिनमा अवस्था राम्रो हुने सम्भावना भने छ। विगतमा चितवन निकुञ्ज घुम्न आउने विदेशी पर्यटकमध्ये ६० प्रतिशत चिनियाँ हुन्थे।

‘चिनियाँ आए हामीलाई ठूलो राहत हुने थियो। अहिले सौराहामा पनि फाट्टफुट्ट चिनियाँ नागरिक देखिन थालेका छन्। बुकिङका लागि सोधखोज पनि सुरु भएको छ,’ पर्यटकीय होटलको संस्था क्षेत्रीय होटल संघ (हान) चितवन सौराहाका पूर्वअध्यक्ष दीपक भट्टराईले भने। उनको होटलमा विगतमा चिनियाँ पर्यटक प्रशस्त आउँथे। गत दसैंपछि नेपाल र भारतबाहेकका देशबाट आउने पर्यटक पनि केही बढेको उनको भनाइ छ।

कोरोनापछि पूर्णरूपमा आन्तरिक पर्यटकमा निर्भर रहनुपरेकामा अहिले नेपाली ६०, भारतीय १० र अन्य विदेशी ३० प्रतिशत जति रहने गरेको हान सौराहाका सचिव पर्यटन व्यवसायी महेश खनालले जनाए। विदेशीहरूमा क्यानडा, इटलीलगायत युरोपका अन्य देशबाट पनि आएका छन्। सबै कुरा सामान्य भए पर्यटक संख्यामा सुधार हुने पश्चिम चितवन पटिहानीमा पर्यटकीय होटल सञ्चालन गरेका गणेश पौडेल बताउँछन्।


