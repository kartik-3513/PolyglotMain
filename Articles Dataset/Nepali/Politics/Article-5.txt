मन्त्रिपरिषद् विस्तार सोमबारसम्म हुने दाबी

कांग्रेसलाई ८, माओवादीलाई ५, एकीकृत समाजवादी र जसपालाई २/२, नागरिक उन्मुक्ति, लोसपा र जनमतलाई १/१ मन्त्रालय बाँड्ने प्रयास, कांग्रेसबाट खड्काले नेतृत्व गर्ने सम्भावना

प्रधानमन्त्री पुष्पकमल दाहालले सोमबारसम्म मन्त्रिपरिषद् विस्तार गर्ने तयारी गरेका छन्। यो विषयमा उनले शनिबार कांग्रेस सभापति शेरबहादुर देउवा र उपसभापति पूर्णबहादुर खड्कासँग छलफल पनि गरेका छन् ।

दाहाल र देउवाबीच सोमबारसम्म मन्त्रिपरिषद् विस्तार गर्ने विषयमा समझदारी भएको प्रधानमन्त्रीका राजनीतिक सल्लाहकार हरिबोल गजुरेलले दाबी गरे। ‘सोमबारसम्म मन्त्रिपरिषद् विस्तार हुन्छ, दलहरूबीच मन्त्रालय भागबन्डामा करिब–करिब समझदारीजस्तै छ,’ उनले भने, ‘आकांक्षीहरू धेरै भएकाले सबैभन्दा बढी मन्त्रालय लिऊँ भन्ने सबै दललाई हुन्छ तर त्यसैका कारण ढिला हुने अवस्था छैन।’

उपप्रधान, भौतिक पूर्वाधार तथा यातायातमन्त्री नारायणकाजी श्रेष्ठले पनि शनिबार ललितपुरमा आयोजित चेम्बर अफ कमर्सको कार्यक्रममा दुई दिनभित्रै मन्त्रिपरिषद् विस्तार हुने दाबी गरे।

कांग्रेस पदाधिकारी बैठकले भने साना दलले मन्त्रालय संख्या धेरै माग गर्दा सरकार विस्तारमा ढिलाइ हुन पुगेको निष्कर्ष निकालेको थियो। कांग्रेस उपसभापति खड्काले यसअघि एमालेले लिएको भन्दा कम मन्त्रालय हुन नहुने अडान राखिएको बैठकमा जानकारी गराएका थिए। एमाले ८ मन्त्रालय लिएर सरकारमा गएको थियो। एमालेले लिएकै मन्त्रालय कांग्रेसले पाउने मोटामोटी समझदारी छ।

तत्कालीन मन्त्रिपरिषद्मा एमालेले अर्थ, परराष्ट्र, रक्षा, स्वास्थ्य, कृषि तथा पशुपन्छी, उद्योग वाणिज्य तथा आपूर्ति, भूमिसुधार सहकारी तथा गरिबी निवारण र महिला, बालबालिका तथा ज्येष्ठ नागरिक मन्त्रालय लिएको थियो। ‘एक–दुईवटा मन्त्रालय यताउति हुन सक्छन् तर करिब–करिब यिनै मन्त्रालय कांग्रेसले लिने सम्भावना छ,’ कांग्रेसका एक पदाधिकारीले भने, ‘प्रधानमन्त्री र हाम्रा पार्टीका सभापतिबीच यसै साता मन्त्रिपरिषद् विस्तार गर्ने गरी कुराकानी भइरहेका छन्।’

प्रधानमन्त्री दाहालले स्वतन्त्र सांसदमध्येबाट एक जनालाई मन्त्रिपरिषद्मा सहभागी गराउन चाहेका छन्। माओवादीबाट प्रधानमन्त्रीबाहेक अहिले चार मन्त्री र एक राज्यमन्त्री छन्। कांग्रेसले ८ र माओवादीले थप एक मन्त्रालय लिन खोजिरहेका छन्। एकीकृत समाजवादी र जसपाले ३/३ मन्त्रालय दाबी गरेका छन्। नागरिक उन्मुक्ति, लोसपा र जनमत पार्टीलाई एक/एक मन्त्रालय दिने तयारी छ। जनमतबाट अब्दुल खान खानेपानीमन्त्री कायमै छन्।

संविधानमा प्रधानमन्त्रीसहित बढीमा २५ सदस्यीय मन्त्रिपरिषद् बनाउन पाउने व्यवस्था छ। मन्त्रालयको संख्या २१ छ, बढीमा तीन राज्यमन्त्री राख्न सकिन्छ। गठबन्धन दलबीच कांग्रेसलाई ८, माओवादीलाई ५, एकीकृत समाजवादीलाई २, जसपालाई २, नागरिक उन्मुक्ति, लोसपा र जनमतलाई १/१ मन्त्रालय बाँड्ने प्रयास छ तर एकीकृत समाजवादीले ३ वटा मन्त्रालय पाउनुपर्ने अडान राखेको छ। स्वतन्त्र सांसदमध्येबाट एक जनालाई एक मन्त्रालय दिने तयारीमा प्रधानमन्त्री छन्।

पहिला जस्तो सामान्य अवस्था नभएकाले मन्त्री पठाउँदा आमनागरिकको अपेक्षा र जनमतलाई समेत ध्यान दिनुपर्ने सुझाव कांग्रेस नेताहरूले नेतृत्वलाई दिएका छन्। पदाधिकारी बैठकमै महामन्त्री शर्माले कसैले पटकपटक अवसर लिइराख्ने र कसैले एक पटक पनि मन्त्री हुन नपाउने अवस्था सिर्जना गर्न नहुने बताउँदै प्रभावकारी काम देखाउन सक्नेलाई सरकारमा पठाउनुपर्ने सुझाव दिएका थिए। थापा र शर्माले मन्त्री नहुने बताउँदै आएका छन्। देशको अर्थतन्त्र खराब स्थितिमा रहेकाले त्यसमा नेतृत्व गर्ने व्यक्ति छान्दा संवेदनशील हुनसमेत शर्माले नेतृत्वको ध्यानाकर्षण गराएका छन्।