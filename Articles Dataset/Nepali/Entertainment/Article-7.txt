टेलरको बहुचर्चित टुर

टेलर स्विफ्ट फेरि एकपल्ट टुरमा निस्केकी छन्, त्यो पनि ६ वर्षपछि। विश्वास नहुन सक्छ, उनको अन्तिम टुर सन् २०१८ मा थियो। यस समयबीच उनी खाली स्टुडियोमै मात्र व्यस्त रहिन्। स्विफ्ट पनि कन्सर्ट भनेपछि हुरुक्कै हुने खालकी हुन्। तर किन हो किन, बाहिर निस्केर खुला हावामा गाउने साइत भने जुरिरहेको थिएन। यसको एउटा ठूलो कारण त, कोरानो संक्रमणको महामारी र त्यसै कारण भएको लकडाउन पनि थियो।

उनको अहिलेको टुर पछिल्लो शुक्रबार मात्र सुरु भएको हो, त्यसको पहिलो कन्सर्ट एरिजोनाको स्टेट फार्म हाउसमा भएको थियो। यो यही स्टेडियम हो, जहाँ एक महिना अगाडि सुपर बउलको खेल भएको थियो। आइतबार फेरि त्यही स्टेडियममा दोस्रो कन्सर्ट पनि राखिन्। टुरको नाम रहेको छ, ‘एराज’ । अर्थात् युगहरू। स्विफ्टको अब नयाँ निस्कने एल्बम हुनेछ, ‘लभर’ । अब टुरमा यसकै गीत बढी गाइनेछ, एल्बमको प्रचारका रूपमा पनि।

तर यो टुरको विशेषता यही भने होइन। अहिलेसम्म उनका १० अल्बम निस्के, त्यसमध्ये टुरका क्रममा सबैको प्रतिनिधित्व गरिनेछ। पहिलो कन्सर्टपछि ३३ वर्षीया अमेरिकी गायिका तथा गीतकार केही भावुक पनि बनिन्। अलिकति अन्योल पनि देखिइन्। उनको भनाइ थियो, ‘म अहिले के कस्तो अनुभव गरिरहेकी छु, त्यो भनै सक्दिनँ।’ कन्सर्टको साढे तीन घण्टामा आफ्ना ४४ गीत गाइन्। सबै गीत पूरा भने गाइनन्। यसअघिका तीन एल्बमका लागि उनले कन्सर्ट नै गरिनन्।

नोभेम्बरमा सबैलाई आश्चर्यमा पार्दै एकाएक यो टुरको घोषणा गरेकी थिइन् र यसको नाम पनि सुनाएकी थिइन्, त्यही ‘एराज’। यस्तो नाम किन त? उनकै भनाइमा, टुरका क्रममा स्विफ्टले आफूलाई यसरी प्रस्तुत गर्नेछिन्, जुन एकातर्फ पुरानो इतिहास हुनेछ, अर्कोतर्फ नयाँ भविष्य पनि हुनेछ। अहिले विश्व संगीतमा केहीको बढी चर्चा भइरहेको छ भने स्विफ्टको यही टुरको भइरहेको छ। उनको समर्थक पनि खुसी नै छन्, मिडियामा पनि मस्त चर्चा छ।

खासमा गीतको मज्जा त्यति बेला बढी हुने गर्छ, जति बेला आफूलाई मन परेको गायक अथवा गायिकाले ‘लाइभ’ गाइरहेको हुन्छ। दोस्रो कन्सर्टसम्म आइपुग्दा स्विफ्ट नयाँ चुनौतीलाई लिएर अभ्यस्त पनि देखिइन्। त्यसैले उनको अनुहारमा केही खुसीको अंश पनि देखियो, पहिलो कन्सर्टको तुलनामा। त्यसै क्रममा उनले भनिरहेकी थिइन्, ‘प्रत्येक कन्सर्टमा केही न केही नयाँ गर्ने योजना छ। सायद तुरुन्त तुरुन्तै म एउटै गीत दोहराएर गाउने पनि छैन। त्यसको अर्थ के भने प्रत्येक कन्सर्ट यसअघिको कार्यक्रमभन्दा फरक हुनेछ।’

रोलिङ स्टोन पत्रिकाले यसलाई सन् २०२२ कै सर्वाधिक उत्कृष्ट गीतमध्ये एक मानेको छ। अझ केहीले त यसलाई स्विफ्ट अहिलेसम्मकै कोसेढुंगा गीत हो पनि भनेका छन्। उनलाई नजिकबाट चिन्नेहरू भन्छन्, स्विफ्टमा पछिल्लो समय धेरै परिवर्तन आएको छ, विशेषतः उनका धार्मिक आस्था केही हदसम्म फेरिएको छ।