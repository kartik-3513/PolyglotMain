‘पठान’ को कमाइ हजार करोड नाघ्यो

शाहरूख खान र दीपिका पादुकोणको मुख्य भूमिका रहेको हिन्दी फिल्म ‘पठान’ ले हजार करोडभन्दा बढीको व्यापार गरेको छ। बुधबारसम्म फिल्मले एक हजार २२ करोड कलेक्सन गरिसकेको इन्डियन एक्सप्रेसले जनाएको छ।

‘पठान’ ले भारतभित्र मात्रै भारतीय रुपैयाँ ५ सय २६ करोडभन्दा बढी ग्रस कलेक्सन गरेको छ। हिन्दी भर्सनसहित तमिल र तेलगु भाषामा गरी फिल्मले बक्सअफिसमा ५ सय २६ करोड ५८ लाख कलेक्सन गरेको जनाइएको छ। त्यसमध्ये हिन्दीको कलेक्सन मात्रै ५ सय ८ करोड छ। हिन्दी कलेक्सनमा फिल्मले ‘बाहुबली–२’ लाई जित्ने देखिएको छ। प्रभाव अभिनीत ‘बाहुबली–२’ को हिन्दी कलेक्सन ५ सय ११ करोड थियो।

रिलिज भएको ३ दिनमै फिल्मले विश्वभरबाट ३ सय करोड भारतीय रुपैयाँभन्दा बढीको व्यापार गरेको थियो। त्यो सबैभन्दा छोटो समयमा ३ सय करोडभन्दा बढीको व्यापार गर्ने हिन्दी फिल्मको रेकर्ड पनि हो। तीन दिनमा फिल्मले घरेलु बजारमा २ सय १ करोड र भारतबाहिर १ सय १२ करोड कलेक्सन गरेको थियो। ‘पठान’ ले विश्वभरबाट पहिलो दिन १ सय ६ करोड र दोस्रो दिन १ सय १३ करोड रुपैयाँको व्यापार गरेको थियो।

‘पठान’ एक दिनमा ७० करोड कमाउने पहिलो हिन्दी चलचित्र बनेको छ। यशराज ब्यानरमा बनेको फिल्ममध्ये बक्स अफिस कलेक्सनमा ५० करोड नघाउने तेस्रो फिल्म हो। यसअघि ‘वार’ ले ५३ करोड र ‘ठग्स अफ हिन्दोस्तान’ ले ५२ करोड कमाएका थिए। ‘पठान’ जनवरी २५ मा हिन्दीका साथै तमिल र तेलुगु भाषामा रिलिज भएको थियो।