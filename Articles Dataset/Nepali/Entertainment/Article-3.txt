मिसेल योहले ओस्करमा रचेको इतिहास

एसियाली कलाकारका लागि ९५ औं ओस्कर रेकर्ड राख्ने वर्ष बन्यो । मिसेल योहले उत्कृष्ट अभिनेत्रीको ओस्कर जित्ने पहिलो एसियाली कलाकारको इतिहास रचिन् ।

'एभ्रिथिङ एभ्रिह्वेर अल एट वन्स'मा निभाएको चरित्रबाट मलेसियन अभिनेत्री योहले यो रेकर्ड बनाएकी हुन् । यो वर्ष उत्कृष्ट फिल्मसँगै ७ विधामा अवार्ड उचालेको 'एभ्रिथिङ एभ्रिह्वेर अल एट वन्स'मा योह एभ्लिन वाङको भूमिकामा देखिएकी छिन् । लौन्ड्री व्यवसाय चलाउने चिनियाँ–अमेरिकी वाङले आफ्नो फरक स्वरुपलाई मल्टिभर्समा कसरी भेटाउँछिन् अनि विश्व जोगाउन कस्तो कदम चाल्छिन् भन्ने कथा फिल्ममा देखाइएको छ ।

'सबै पुरुष र महिलाहरु जो मजस्तै देखिनुहुन्छ, ज-जसले मलाई आज यहाँ हेर्दै हुनुहुन्छ । यो आशा र सम्भावनाको किरण हो,'ओस्कर उचाल्दै योहले भावुक मुद्रामा भनिन्,'सपना साकार हुन्छन् भन्ने यो प्रमाण हो ।अनि महिलाहरु, तपाईं कसैलाई पनि यो भन्न नदिनुस् कि तिम्रो उमेर गयो । हिम्मत नहार्नुस् ।'

आफूले उचाल्दै गरेको ओस्करको श्रेय आमालाई सुम्पदै योहले थपिन्,'मेरी आमा ८४ वर्षको हुनुभयो । म यो अवार्ड उहाँसामू पुर्‍याउन चाहन्छु । उहाँले मलाई मलेसियाबाट हेर्दै हुनुहुन्छ । धन्यवाद एकेडेमी, यो अवार्ड इतिहास बन्दैछ ।'

योहले भनेझैं ओस्कर दाबेदार केट ब्लान्चेटलाई पछाडि पार्दै ६० वर्षीया उनी उत्कृष्ट अभिनेत्रीको विधामा रेकर्ड तोड्ने पहिलो एसियाली अभिनेत्री हुन् । मलेसियाको इपोमा जन्मेकी योहले हङकङको एक्सन फिल्महरुबाट अभिनय करिअर सुरु गरेकी हुन् । आफ्नो फिल्म करिअरमा आङ लीको 'क्रोचिङ टाइगर, हिडन ड्र्यागन'देखि 'सुपरकप', 'टुमोरो नेभर डाइज' र 'क्रेजी रिच एसियन्स'लगायतका फिल्महरुमा योहले अभिनय गरिन् । जब ड्यानिएलको 'साई-फाई' फिल्म 'एभ्रिथिङ एभ्रिह्वेर अल एट वन्स'मा एभ्लिनको भूमिका पाइन्, त्यसमा योहले आफ्नो अभिनयको सबै क्षमतालाई पस्किदिइन् । फिल्ममा मल्टिभर्स चाहरिरहे पनि एक आमाले छोरीलाई गर्ने प्रेम, परिवार र आफ्नो जिम्मेवारीप्रति देखाउने इमान्दारितालगायतका थुप्रै पाटोलाई छोएको छ ।

ओस्करमा यो इतिहास रच्न एसियाली कलाकारलाई लामो समय लागेको मिसेलले हालै 'द हलिउड रिपोर्टर'लाई बताएकी थिइन् । 'यो समय आउन निकै बेर लाग्यो । अहिले धेरै एसियालीहरुले मलाई तिमी यो गर्न सक्छौ, तिमी हाम्रो लागि त्यहाँ पुग्यौं भन्दैछन् । मलाई थाहा छ, यो लामो समय एसियालीलाई कसैले चिनेन अनि उनीहरुका कुरालाई सुनिदिएन ।'